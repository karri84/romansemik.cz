---
date: 2018-03-14
category: blog
tags: senat
layout: post
title: Přes Železné hory do boje o Senát
author: Roman Šemík
authorId: roman.semik    # uid nekoho z _people (nepoviné)
image: posts/obrazek.u.tohoto.postu.jpg
---

Je páteční ráno. Konec května. Jaro bylo letos vynecháno a spějeme rovnou do horkého léta. Mám dnes dovolenou. Od rozhodnutí, že budu kandidovat v podzimních senátních volbách, uběhly více jak dva měsíce. Po snídani zjišťuji, že schůzka se starostou obce Vysočina, kterou mám naplánovánu na devátou hodinu, se ruší. Další setkání je o desáté v Trhové Kamenici. Po cestě přes Kolín, Čáslav, Chotěboř si opakuji obrysy volebního obvodu číslo 44. Dva kraje, část Chrudimska oddělená Železnými horami od části Havlíčkobrodska. Třináct měst, deset městysů, celkem 140 samosprávných obcí.

Dnes jsem měl mít za sebou návštěvu jedné malé obce, jednoho města a jednoho městečka. Přijíždím do Trhové Kamenice o něco dříve, a tak se mohu porozhlédnout po náměstíčku v okolí školy, kde začínal učitelovat zapadlý vlastenec Karel Václav Rais. Pěkně opravená budova městského muzea, kde dříve bývala fara, kontrastuje s neudržovaným kostelem v sousedství. Při rozhovoru s paní starostkou se dovídám, co se v obci podařilo a co je možno zlepšovat. Protože je 25. května, ptám se na to, jak se zde vyrovnali s GDPR, které dnes začíná být účinné. Řeč přichází i na agendu matrik, o kterou zdejší radnice má přijít. Zákon o střetu zájmů a majetková přiznání nebo přímá volba starostů jsou další témata, která probíráme. Zmiňuji se, že starostky jsou ve zdejším kraji v menšině, když už jsou, starají se spíše o menší obce a že je to škoda.

Pokračuji v cestě přes Veselý kopec do Hlinska. Hned po obědě navštěvuji pana starostu, který podle jeho slov také uvažuje o senátorské kandidatuře. Hlinsko je hned po Havlíčkově Brodě a Chrudimi třetí největší město v obvodu. V sedmi největších městech žije polovina obyvatel volebního obvodu. Senátor by měl být ambasadorem všech občanů v senátorském obvodě. Co může udělat pro to, aby se lidé z venkova necítili odstrčeni na periférii zájmu velkých měst? Jak propojit sídla dopravně, informačně i lidsky? Jak zabránit vybydlování menších obcí?
Při cestě do Brodu zastavuji v Drobíkově a zkouším zavolat starostu obce Vysočina. Mám štěstí, právě se vrátil a je na obecním úřadě. Zjišťujeme, že budeme spolukandidáty ve volbách, které se budou konat 5. a 6. října. Popřáli jsme si vzájemně hodně štěstí a můj dnešní program má další bod za sebou. Nyní směřuji do Havlíčkova Brodu, do firmy, která zajišťuje reklamní služby. Rád bych měl co nejdříve grafickou upoutávku na auto, když už se často pohybuji po území Železnohorska a Vysočiny.

Můj táta se narodil ve vesnici mezi Brodem a Chotěboří. Vzpomínám, jak jsme sem s bráchou jezdili jako kluci na prázdniny. Zážitky k nezaplacení. Děda, praděda a co jsem zjistil, deset generací Šemíků dozadu se narodilo a žilo na Havlíčkobrodsku. Zde má rod Šemíků svoje kořeny. Dokonce se dá napsat, že všichni Šemíci, kteří dnes žijí v České republice, mají kořeny právě na Vysočině. V podvečer se na brodském náměstí v kavárně knihkupectví Vysočina potkávám s místní profesionální genealožkou a přebírám si od ní knihu Rodokmen naší rodiny.

Blíží se šestá hodina a to se schází v místním coworkingovém centru Hubbr naš volební štáb. Informuji jeho členy a dobrovolníky, co jsem za poslední dva týdny absolvoval. Společně připravujeme plány do horké části kampaně. Večer projíždím celým volebním obvodem z jihu na sever do Pardubic, kde zůstanu na víkend u rodičů. Po cestě si nechávám projít hlavou některé nápady z mého volebního programu. Senátor jako ombudsman pro voliče, lobbista pro starosty. Jako senátor se budu snažit udržovat dvě kanceláře v regionu. Jednu v Chrudimi a jednu v Havlíčkově Brodě. To nebude jednoduché. A k tomu je ještě daleká cesta.
